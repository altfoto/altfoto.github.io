---
title: Карбоновий друк із перенесенням
permalink: /carbon-transfer-process/
cover: /images/carbon-transfer-process/cover-post.jpg
article_header:
  type: cover
  image:
    src: /images/carbon-transfer-process/cover-header.jpg

tags:
  - друк
  - карбон

carousels:
  - images:
    - image: /images/carbon-transfer-process/gallery-1-4.jpg
    - image: /images/carbon-transfer-process/gallery-1-6.jpg
    - image: /images/carbon-transfer-process/gallery-1-7.jpg
    - image: /images/carbon-transfer-process/gallery-1-9.jpg
    - image: /images/carbon-transfer-process/gallery-1-10.jpg
    - image: /images/carbon-transfer-process/gallery-1-18.jpg
  - images:

---

Сенді Кінг, автор монографії [Carbon і
Carbro](https://www.alternativephotography.com/book-of-carbon-and-carbro) та
співавтор книги [Carbon Transfer Printing: A Step-by-Step Manual](https://www.alternativephotography.com/the-carbon-print-by-sandy-king-and-john-lockhart/),
розповідає, як створювати відбитки методом карбонового друку із
перенесенням.

<!--more-->

Реквізити:
:   *Автор тексту*: Сенді Кінг
:   *Автори фотографій*: Сенді Кінг, Майк Робінсон, Сем Ванг
:   *Оригінальна стаття*: [The carbon transfer process](https://www.alternativephotography.com/the-carbon-transfer-process/)
:   *Перекладач*: Дмитро Чайка


## Історія карбонового друку

Більшість друкарів, знайомих з пігментними процесами, вважають
карбоновий друк одним з найкрасивіших з усіх існуючих фотографічних
процесів. Відбитки на основі карбонового друку мають широкі фотографічні
можливості, здатні передавати практично будь-який колір і відтінок, а
фінальне зображення можна зберегти на практично будь-якій поверхні,
включно зі склом, металом, папером, а також на безлічі синтетичних
поверхонь. Коли фінальна основа відбитка має гладку поверхню, зображення
має без сумніву унікальну якість --- візуальний рельєф, що надає
зображенню реальної глибини. Рельєф особливо помітний при розгляді
відбитка під кутом до світла. І останнє, відбитки на основі карбонового
друку із перенесенням, що складаються з інертних пігментів, які
утримуються у задубленому желатині, є найбільш стабільними з усіх
відомих фотографічних процесів.

{% include carousel.html height="50" unit="%" duration="7" number="1" %}

Відтворення тонів є однією з сильних сторін процесу. Карбоновий друк має
широку тонову шкалу. Значна частина характеристичної кривої є
прямолінійною, що дозволяє використовувати негативи із широким
діапазоном щільностей, що у свою чергу дає рівномірний і лінійний
розподіл тонів на відбитку від високих світлих до глибоких темних
ділянок. Щоб у цьому переконатися, порівняйте характеристичні криві
деяких процесів, наведених на Малюнку 1.

![Сімейство характеристичних кривих деяких процесів](/images/carbon-transfer-process/image-01.jpg) \\
*Малюнок 1. Сімейство характеристичних кривих деяких процесів:
галогенсрібний (Silver), карбоновий (Carbon), платино-паладієвий
(Pt/Pd).*

Характеристична крива карбонового друку характеризується значною
прямолінійною ділянкою, помітним підніжжям і невеликим плечем, зі
значенням максимальної щільності Dmax трохи більше 1.80. Для порівняння,
крива платино-паладієвого процесу (Pt/Pd) має дуже довгу ділянку
підніжжя, а значення Dmax становить менше 1.50. Крива галогенсріблястого
процесу має дуже виражені підніжжя та плече з Dmax понад 2.0.

Сучасний карбоновий друк має довгу історію. Розроблений процес був 1864
року англійцем Джозефом Своном. Свон використовував паперову основу,
покриту пігментно-желатиновим шаром, відомим як *карбонове полотно*.
Після сенсибілізації та експонування, полотно переносили на тимчасову
підкладку для проявки. Після висихання отримане пігментне зображення
переносили на фінальну основу. Сван освоїв продаж матеріалів для
карбонового друку 1866&nbsp;року, пропонуючи готові полотна в трьох
кольорах&nbsp;--- чорному, сепії та пурпурно-коричневому.

Карбоновий друк широко практикувався в Європі та США протягом 19-го, аж
до початку 20-го століття. Багато хто вважав його привілеєм
аристократії, адже такий відбиток коштував набагато дорожче, порівняно з
іншими процесами, включно з платино-паладієвим. Ринок матеріалів
карбонового друку практично зник у 1950-х роках, хоча німецька компанія
Hanfstaengl продовжувала випуск карбонового полотна і паперу для
перенесення зображення для монохромного і триколірного друку приблизно
до 1990&nbsp;року. Сучасний, ультрастабільний процес кольорового карбонового
друку, заснований на використанні цифрових негативів і привідних
штифтів, був представлений у 1990-х роках і користувався певною
популярністю, як висококласний процес кольорового друку, але, на жаль,
масове виробництво матеріалів для цього процесу було зупинене на початку
двохтисячних років.

Станом на початок 2007&nbsp;року єдиним виробником монохромного карбонового
полотна в США є компанія Bostick & Sullivan у Санта-Фе, Нью-Мексико.
Компанія виробляє полотно в декількох кольорах, зокрема Forest Green,
Nut Brown і Renaissance Black. Полотно поставляється в листах розміром
36×60″ за ціною трохи менше $4&nbsp;доларів за квадратний фут. Полотно від
Bostick & Sullivan характеризується високою якістю, гладким і однорідним
покриттям, без здуття та інших дефектів.

Усім, хто зацікавлений в експериментах із карбоновим друком, настійно
рекомендується отримати перший досвід саме з карбоновим полотном від
Bostick & Sullivan, перш ніж намагатися виготовити власне. Проте, у
статті детально розглядається виготовлення карбонового полотна в
домашніх умовах і наводяться інструкції щодо його застосування. Якщо
використовується продукція Bostick & Sullivan, обов'язково дотримуйтесь
інструкцій виробника, оскільки представлена інформація може відрізнятися
від наведених у статті інструкцій.

## Короткий огляд процесу

Карбоновий друк&nbsp;--- це фотографічний процес контактного друку, що формує
зображення з пігменту, утримуваного в желатині. Кінцеве зображення
переноситься на фінальну основу, зазвичай папір. Для отримання
зображення негатив поміщається в контакт із сенсибілізованим карбоновим
полотном і експонується джерелом ультрафіолетового світла (далі
УФ-світло). Як наслідок, желатин задублюється прямо пропорційно
щільності негативу, тобто полотно задублюється більше в темних ділянках,
ніж у світлих. Після експонування полотно ненадовго замочують у
прохолодній воді, а потім стикують за допомогою ракеля (скребка) з
паперовою або пластиковою підкладкою. Приблизно через 30&nbsp;хвилин
багатошарову конструкцію основа+полотно+підкладка поміщають у кювету з
водою температурою близько 40&nbsp;°C для проявки. Як тільки пігментований
желатин почне плавитися, основу відокремлюють від полотна та
відкладають. Незадублений желатин повільно змивається з підкладки,
залишаючи рельєфне зображення.

На практиці найбільшого поширення набули два основні методи монохромного
карбонового друку із перенесенням: друк з одинарним перенесенням та
подвійним. У випадку з одинарним перенесенням, сенсибілізоване і
проекспоноване полотно проявляється на своїй же основі. У випадку
подвійного перенесення, сенсибілізоване і експоноване полотно спочатку
проявляється на тимчасовій підкладці (зазвичай використовується пластик
із сімейства поліефірних або полівінілових матеріалів), а після
висихання зображення переноситься на фінальну основу. У якості фінальної
основи зазвичай використовується папір, рідше скло й метал, або
синтетичний папір.

![Схематичний опис карбонового друку із подвійним перенесенням](/images/carbon-transfer-process/image-02.jpg) \\
*Малюнок 2. Схематичний опис карбонового друку із подвійним перенесенням.*

Залежно від типу фінальної основи, після висихання відбитка слід
очікувати незначного збільшення його щільності. Потрібно зазначити, що
зміна щільності відрізняється від таких процесів, як Kallitype, Pt/Pd
або Vandyke. І, на відміну від відбитків Pt/Pd, які під час висихання
втрачають більшу частину своєї краси, висушений карбоновий відбиток
зазвичай має більш насичений колір, ніж у вологому стані перед сушінням.

До основних етапів створення карбонового відбитка відносять:

1. Виготовлення полотна.
2. Сенсибілізація та сушка полотна.
3. Стикування полотна з негативом (емульсійною стороною) та
експонування УФ-світлом.
4. Відокремлення негативу від полотна і замочування останнього у воді
при температурі приблизно 18&nbsp;°C на 45--50&nbsp;секунд, з подальшим стикуванням з
фінальною основою (у разі одинарного перенесення) або з тимчасовою
пластиковою підкладкою (у разі подвійного перенесення). Після
стикування, перенесення полотна здійснюється за допомогою ракеля шляхом
його щільного проведення по всій поверхні стикувального матеріалу.
Отриманий сендвіч (багатошарову конструкцію) накривають поглинаючою
серветкою, а потім притискають листом вітринного скла, та залишають
приблизно на 20--30&nbsp;хвилин.
5. Занурення сендвічу в кювету із теплою водою, де
здійснюється проявка, шляхом вимивання незадубленого желатину. Для
друку з одинарним перенесенням цей крок є фінальним.
6. У випадку друку з подвійним перенесенням, зображенню на тимчасовій
пластиковій підкладці спочатку дають висохнути, а потім переносять на
фінальну основу.

Далі кожен крок буде розглянуто в деталях. Карбоновий друк являє собою
доволі гнучкий процес, у тому сенсі, що кожен крок може бути
реалізований у різний спосіб. Однак у статті розгляд обмежується лише
1--2&nbsp;варіаціями. За більш детальною інформацією рекомендується звернутися
до джерел, представлених у бібліографії.

## Приладдя та матеріали

### Що знадобиться

Для виготовлення карбонових відбитків знадобляться деякі хімікати,
матеріали та обладнання. Більшість основних інгредієнтів легко доступні
й недорогі, що гідно оцінять друкарі, що працюють із процесами на основі
солей дорогоцінних металів, таких як золото, паладій і платина.

![Деякі з основних матеріалів, необхідних для виготовлення карбонових відбитків](/images/carbon-transfer-process/image-03.jpg) \\
*Малюнок 3. Деякі з основних матеріалів, необхідних для виготовлення
карбонових відбитків.*

### Хімікати та інгредієнти

- Спирт і/або ацетон
- Дихромат амонію або дихромат калію&nbsp;--- сенсибілізатор
- Бісульфіт натрію або метабісульфіт натрію&nbsp;--- очищувальні агенти
- Цукор&nbsp;--- пластифікатор
- Гліцерин (необов'язково)&nbsp;--- пластифікатор для посушливого клімату.
- Тимол (необов'язково)&nbsp;--- консервант
- Пігмент&nbsp;--- India або Sumi, акварель у тюбиках та інші чисті пігменти у
водній дисперсії.

<span style="color: red; font-weight: bold">При роботі з дихроматами обов'язково використовувати засоби захисту шкіри та органів дихання!</span>
{:.error}

### Обладнання

- Декілька відрізів листового скла завтовшки 6&nbsp;мм і розміром
приблизно на 5&nbsp;см більшим з кожного боку, відносно найбільшого
відбитка, запланованого до виготовлення
- Джерело УФ-світла
- Вакуумна рама або рамка для контактного друку
- Ракель (скребок)
- Пластикові кювети, розміром приблизно на 5&nbsp;см більшим з кожного
боку, відносно найбільшого відбитка, запланованого до виготовлення
- Екрани для сушіння
- Доступ до проточної гарячої та холодної води
- Ваги для вимірювання хімікатів і желатину

### Матеріали

- Карбонове полотно
- Фінальна основа, найчастіше папір
- Тонкі поглинаючі серветки MYLAR®

## Виготовлення полотна

Пігментований розчин желатину, який у середовищі друкарів називають
*глопом* (від англ. *glop*), рекомендується готувати в об'ємі одного
літра. Один літр є зручною мірою для застосування в багатьох рецептах і
забезпечує виготовлення близько 10--15&nbsp;полотен розміром 8×10″. Немає
необхідності використовувати весь розчин глопа за один сеанс, оскільки
його можна заморозити і використовувати пізніше, через кілька тижнів або
навіть місяців.

1.  Налийте 900&nbsp;мл дистильованої води температурою 18--20&nbsp;°C у чисту
    скляну або пластикову ємність із широкою шийкою. Помішуючи, додайте
    100&nbsp;г желатину (із щільністю холодця 175--250&nbsp;блюм) у воду і дайте
    розчину настоятися близько 30&nbsp;хвилин. Звичайний желатин Knox з
    бакалійної крамниці чудово підходить для друку.
2.  Невеликий переносний холодильник або інший термо-ізольований
    контейнер наповніть теплою водою температурою 45--50&nbsp;°C. Помістіть
    ємність із розчином желатину в теплу воду і дайте йому повністю
    перейти в рідкий стан.
3.  Коли розчин желатину повністю стане рідким, додайте 40&nbsp;г звичайного
    білого цукру. Цукор додасть еластичності сухому і крихкому полотну.
    Щоб запобігти надмірному висиханню полотна в посушливому кліматі,
    додатково до цукру можна додати 5--10&nbsp;мл гліцерину на літр розчин
    глопа.
4.  Додайте пігмент у розчин желатину і ретельно перемішайте його.
    Можливе застосування безлічі різних видів пігменту. За деякими
    винятками можна використовувати практично будь-який пігмент, добре
    розчинний у воді. Для наведеної рецептури рекомендується
    використовувати пігмент India або Sumi, або акварельну фарбу з
    тюбика, наприклад, Ivory Black або Lampblack. Sumi та Ivory дають
    теплий чорний відтінок, тоді як India та Lampblack --
    нейтрально-чорний. Точна кількість пігменту, необхідного для
    розчину, залежить від бажаної контрастності полотна (що більше
    пігменту, то вищий контраст). Для першого разу рекомендується
    використовувати приблизно 15--20&nbsp;г пігменту на літр розчину глопа.
5.  Додайте дистильовану воду в розчин, щоб довести його об'єм до 925&nbsp;мл,
    і акуратно перемішуйте протягом хвилини. Потім внесіть 50&nbsp;мл
    ізопропілового спирту (як поверхнево-активний агент) і кілька
    крапель 30%-ного розчину тимолу в ізопропіловому спирті (як
    консервант). Після цього додайте дистильовану воду в розчин, щоб
    довести його об'єм до 1&nbsp;л.
6.  Перед нанесенням покриття залиште ємність із розчином глопа на
    водяній бані при температурі 45--50&nbsp;°C, як мінімум протягом однієї
    години. Це дасть змогу усунути більшу частину бульбашок, що
    утворилися під час приготування розчину.
7.  Покрийте приготовлену основу розчином глопа. У якості підкладки
    можна використовувати і папір, але рекомендується застосовувати
    пластик, наприклад, Denril Multi-Media Vellum або синтетичний
    поліпропіленовий папір Yupo. Зазвичай покриття глопом здійснюється
    або шляхом наливання теплого розчину безпосередньо на поверхню
    основи та розподілом його пальцями (підходить для поверхонь великого
    розміру), або за допомогою рамки з гнучкого магніту, розміщеної на
    поверхні основи, під якою знаходиться лист оцинкованої сталевої
    пластини. У будь-якому разі, переконайтеся, що температура в
    приміщенні напротязі усього часу покриття становить близько 20--22&nbsp;°C.

### Спрощений спосіб виготовлення покриття

1.  Приготуйте відріз листового скла, розміром приблизно на 5&nbsp;см більшим
    з кожного боку, відносно найбільшого відбитка, запланованого до
    виготовлення. За допомогою рівня вирівняйте лист горизонтально.
2.  На основі для полотна намалюйте маркером прямокутник розміром, що
    дорівнює області покриття. Лист основи має бути щонайменше на 2--5&nbsp;см
    більшим з кожного боку, відносно області покриття. Змочіть основу
    для полотна, притисніть її до поверхні листового скла за допомогою
    ракеля. Промокніть поверхню основи всмоктувальною серветкою.
3.  Для покриття області розміром 8×10″, налийте приблизно 50&nbsp;мл теплого
    розчину глопа в невелику мензурку. Швидко, але акуратно вилийте весь
    розчин з мензурки в центр намальованої області, і відразу
    розподіліть розчин пальцями по всій площі покриття.
4.  Після того, як покриття застигне (зазвичай потрібно 5--10&nbsp;хвилин),
    покладіть основу з нанесеним полотном на сушильну сітку і залиште
    для висихання. Час сушіння становить від 3 до 24&nbsp;годин, залежно від
    товщини покриття, температури і вологості в приміщенні, та від
    наявності вентилятора для прискорення сушіння.

### Виготовлення покриття за допомогою магнітної рамки

Альтернативним методом є застосування листового магнітного матеріалу
поверх листа оцинкованої сталі. Спочатку, за допомогою рівня, виконайте
горизонтальне вирівнювання листа оцинкованої сталі. Далі, використовуючи
ракель, притисніть основу полотна до металевого листа. Зверху основи
розташуйте рамку з магнітного матеріалу. Теплий розчин глопа вилийте в
центр рамки на основу і розподіліть його вручну або за допомогою
палички. Рамка з магнітного матеріалу виконує роль заслінки і надає
покриттю потрібної форми.

![Виливання розчину глопа в середину рамки, виготовленної з гнучкого магнітного матеріалу](/images/carbon-transfer-process/image-04.jpg) \\
*Малюнок 4. Виливання розчину глопа в середину рамки, виготовленної з
гнучкого магнітного матеріалу. (Зображення надано Майком Робінсоном)*

На ринку магнітний матеріал доступний у широкому діапазоні товщини, аж
приблизно до 1,5&nbsp;мм. Для більшості своїх робіт я використовую матеріал
товщиною 1,0&nbsp;мм. За умови, що рамка повністю заповнена глопом,
використання матеріалу товщиною 1&nbsp;мм, забезпечить висоту мокрого
покриття близько 1&nbsp;мм. Підготуйте листовий матеріал, вирізавши в ньому
рамку розміром трохи більшим, ніж розмір необхідного полотна. Також
можливе застосування смужки магнітної стрічки, розрізавши її так, щоб
зібрати рамку потрібного розміру, скріпивши сторони скотчем.

Для виготовлення покриття спочатку покладіть лист оцинкованої сталі на
рівну поверхню і вирівняйте його горизонтально. Занурьте основу полотна
(папір) ненадовго у воду, а потім за допомогою ракеля притисніть її до
металу. Зверху основи розташуйте магнітну рамку. Магнітний матеріал
прикріпитися до сталі через товщину основи досить міцно, щоб не дати
желатину витекти, повністю утримуючи його в рамці. Витріть надлишки води
чистим рушником.

Вилийте розчин пігментованого желатину на основу, і швидко розподіліть
його руками по площі рамки, намагаючись отримати якомога більш
рівномірне покриття. Розподіл глопа можна виконувати досить швидко, без
побоювання, що розчин витече за межі області покриття, що іноді
трапляється при використанні першого (ручного) методу, описаного вище.

![Розподіл розчину глопа всередині рамки](/images/carbon-transfer-process/image-05.jpg) \\
*Малюнок 5. Розподіл розчину глопа всередині рамки. (Зображення надано
Майком Робінсоном)*

Отримати рівномірне покриття можна також і шляхом прокатування сталевої
трубки по розчину, попередньо нагрівши її до температури приблизно
50--52&nbsp;°C. Замість трубки можна використовувати шпильку з різьбленням
(або спеціальний
[дозуючий стрижень *Майєра*]({% post_url 2022-02-10-mayer-rod %})&nbsp;---
прим. перекладача). Перед початком
прокатування, спочатку вилийте розчин глопа на основу всередину рамки і
швидко розподіліть його приблизно на 2/3&nbsp;поверхні, що покривається.
Після цього проведіть стрижнем зверху по розчину, спираючись на рамку по
краях, від одного кінця полотна до іншого. Такий рух зробить покриття
рівномірним. Довжина стрижня має бути достатньою, щоб повністю покрити
внутрішню площу рамки, а матеріал стрижня&nbsp;--- міцним, щоб він не провисав
у середині. З часом, рівномірний розподіл желатинового розчину буде
виходити одним рухом. Тепло стрижня розплавляє желатин, проходячи по
поверхні розчину, і розсіюється під час контакту з бульбашками, що
утворилися на поверхні пігментованого желатину. При правильному
виконанні наведеного методу, поверхня полотна після покриття має бути
гладкою як скло. Коли желатин застигне, проведіть вістрям зубочистки або
гострого олівця по внутрішньому периметру рамки. Акуратно відокремте
рамку від основи і перенесіть основу з полотном на сушильну сітку.

![озподіл розчину глопа за допомогою нагрітої труби](/images/carbon-transfer-process/image-06.jpg) \\
*Малюнок 6. Розподіл розчину глопа за допомогою нагрітої труби.*

Щоб визначити кількість розчину (з невеликим надлишком для роботи зі
стрижнем), необхідну для повного покриття внутрішньої ділянки рамки,
потрібно лише розрахувати об'єм цієї ділянки за формулою:

Об'єм розчину (мл) = Ширина (см) × Довжина (см) × Товщина (см) + 20%
(надлишку)

Наприклад, для полотна розміром 11×14″ і товщиною 1&nbsp;мм знадобиться
приблизно 120--150&nbsp;мл:

27,9 (см) × 35,6 (см) × 0,1 (см) = 100 (мл) + 20% = 120 (мл)

Використовуючи запропоновану формулу легко розрахувати об'єм розчину для
полотна будь-якого розміру і товщини. Потрібно лише пам'ятати, що в разі
застосування стрижня, об'єм розчину, що заливається всередину рамки, має
бути трохи більшим за розрахований. Додавання приблизно 20% буде
достатнім.

###  Підготовка фінальної основи

#### Процедура друку з одинарним перенесенням

Фінальною основою для друку з одинарним перенесенням може бути або
оброблений фіксажем фотопапір , або папір для малювання чи акварелі,
попередньо проклеєний желатином. Можна скористатися різними видами
якісного паперу залежно від бажаної поверхні. На етапі навчання
рекомендується використовувати оброблений фіксажем фотопапір як фінальну
основу, тому що процес проклеювання паперу є складним завданням і
неправильне виконання може викликати розчарування.

Для приготування фотопаперу необхідно занурити його в розчин фіксажу на
5--10&nbsp;хвилин, а потім ретельно промити в проточній воді протягом 15--20
хвилин.

Для отримання гарних відбитків на папері для малювання, його слід
попередньо проклеїти желатином. Для виконання проклейки, дотримуйтесь
наведених нижче інструкцій.

1.  Приготуйте 1000&nbsp;мл 3--5% розчину желатину, за інструкцією
    приготування розчину для карбонового полотна.
2.  Занурьте папір на 5--10&nbsp;хвилин у теплу воду, а потім притисніть його
    ракелем до рівної поверхні.
3.  Налийте близько 80--100&nbsp;мл приготованого розчину желатину в мензурку,
    додайте в нього кілька крапель 40% розчину формаліну, вилийте розчин
    на папір і рівномірно розподіліть розчин за допомогою чистого
    поролонового пензля.

Після застигання желатину, папір слід підвісити для висихання.
Рекомендується нанести щонайменше два шари желатину з подальшим сушінням
між кожним нанесенням.

#### Процедура друку з подвійним перенесенням

Папір, який використовується для процедури подвійного перенесення, має
бути покритий відносно м'яким шаром желатину, який значно розширюється
при змочуванні. Це необхідно для повного перенесення зображення з
тимчасової пластикової підкладки. Якщо желатин на паперовій основі надто
твердий, він не буде достатньо розширюватися, і деякі частини зображення
на пластику, частіше світлі ділянки, не контактуватимуть із желатином
фінальної основи, що призведе до неповного перенесення. Під час друку з
подвійним перенесенням, не рекомендується використовувати оброблений
фіксажем фотопапір, оскільки желатин на такому папері, як правило, не
набухає достатньо для контакту із зображенням на тимчасовій пластиковій
підкладці, що також може призвести до неповного перенесення.

Приготування паперу для малювання та акварелі здійснюється так само, як і
для друку з одинарним перенесенням, але з однією важливою відмінністю:
замість формаліну або гліоксалю як затверджувач слід використовувати
калієві галуни. Для цього, додайте 2&nbsp;г калієвих галунів в 100&nbsp;мл теплої
води і ретельно розмішайте. Додайте приблизно 5&nbsp;мл отриманого розчину на
кожні 75--100&nbsp;мл розчину для проклейки. Задублений желатин з калієвими
галунами набухає набагато сильніше, ніж желатин з формаліном або
гліоксалем, що забезпечить повний контакт з карбоновим зображенням на
тимчасовій пластиковій підкладці.

## Сенсибілізація полотна

Для сенсибілізації (підвищування чутливості) карбонового полотна
застосовують дихромат амонію, або дихромат калію. Я використовую
дихромат калію для *ванночної сенсибілізації* (від англ. *Bath or Tray
Sensitising*), а дихромат амонію&nbsp;--- для *спиртової* (від англ. *Spirit
Sensitizing*).

<span style="color: red; font-weight: bold">При роботі з дихроматами обов'язково
використовувати засоби захисту шкіри та органів дихання!</span><br><br>
За класифікацією Єврокоммісії, дихромат аммонію і дихромат хрому є високотоксичними
(категорія 1B, H360FD: може порушувати фертильність), канцерогенними
(категорія 1B, H350: може викликати рак), мутагенними (1B, H340: може викликати
генетичні порушення) речовинами. Ці дихромати також класифікуються як смертельні
при вдиханні (H330) та токсичні при ковтанні (H301). Контакт зі шкірою
класифікується як шкідливий (H312).<br><br>
Як поєднання хрому, дихромат амонію та дихромат калію у квітні 2013 року
були включені до переліку речовин, заборонених до вільного використання
на території Євросоюзу без особливого дозволу
([Додаток XVII регламенту REACH](https://echa.europa.eu/en/substances-restricted-under-reach)).&nbsp;--- прим. перекладача
{:.error}

Контрастність зображення карбонового відбитка регулюється шляхом добору
концентрації дихромату відповідно до діапазону щільностей негативу: для
висококонтрастних негативів використовують розчини сенсибілізатора з
високим вмістом дихромату; для низькоконтрастних&nbsp;--- розчини з низьким
вмістом дихромату. Залежно від власного контрасту полотна та діапазону
щільностей, корисна концентрація може варіюватися від 0,25% до 4-6%.
Концентрація сенсибілізатора виражається у відсотках, як відношення ваги
до об'єму, тобто скільки грамів речовини має бути розчинено у воді, щоб
отримати кінцевий об'єм розчину 100&nbsp;мл. Наприклад, для приготування
3%-го розчину сенсибілізатора на основі дихромату калію, розчиніть 3&nbsp;г
дихромату калію в 90&nbsp;мл води (або 30&nbsp;г у 900&nbsp;мл води), додайте води,
довівши загальний об'єм до 100&nbsp;мл (або 1000&nbsp;мл).

![Характеристична крива під час спиртової сенсибілізації полотна 2%-м розчином дихромату амонію](/images/carbon-transfer-process/image-07.jpg) \\
*Малюнок 7. Характеристична крива під час спиртової сенсибілізації
полотна 2%-м розчином дихромату амонію, розведеним ацетоном у
співвідношенні 1:1.*

![Характеристична крива під час спиртової сенсибілізації полотна 4%-м розчином дихромату амонію](/images/carbon-transfer-process/image-08.jpg) \\
*Малюнок 8. Характеристична крива під час спиртової сенсибілізації
полотна 4%-м розчином дихромату амонію, розведеним ацетоном у
співвідношенні 1:1*

![Характеристична крива під час спиртової сенсибілізації полотна 6%-м розчином дихромату амонію](/images/carbon-transfer-process/image-09.jpg) \\
*Малюнок 9. Характеристична крива під час спиртової сенсибілізації
полотна 6%-м розчином дихромату амонію, розведеним ацетоном у
співвідношенні 1:1*

*Технічно, ацетон не є спиртом у хімічному розумінні цього слова, але
його часто відносять до класу хімічних речовин, що називаються
"спиртами", оскільки використовується як розчинник, очищувач у різних
промислових процесах.&nbsp;--- прим. перекладача.*
{:.info}

Карбонове полотно може сильно відрізнятися за контрастністю, тому
концентрація розчинів сенсибілізатора, наведених вище, може бути
застосована тільки до конкретного полотна, яке використовується для
тестів.

Як зазначалося вище, на практиці найбільшого поширення набули два методи
сенсибілізації карбонового полотна:

1.  Ванночний&nbsp;--- шляхом занурення полотна в кюветі, що містить розчин
    сенсибілізатора, і

2.  Спиртовий&nbsp;--- шляхом нанесення розчину сенсибілізатора, що містить
    дихромат і швидковисихаючий спирт або ацетон, безпосередньо на
    полотно.

У разі застосування ванночного методу, полотно висихає протягом 1--2
годин, у разі спиртового&nbsp;--- полотно готове до друку вже через 15--30
хвилин. При коректному застосуванні обох методів можна досягти відмінних
і повторюваних результатів у монохромному друці. Особисто я віддаю
перевагу спиртовому методу через його високу швидкість і більш
раціональну витрату матеріалів.

Після висихання полотна в його матеріалі починає протікати процес,
відомий як ефект темнової реакції[^1] (від англ. *dark effect/reaction*).
Темнова реакція зумовлена
повільним розчиненням сенсибілізованого, неекспонованого желатину в
полотні. Практичним результатом цього процесу є поступове підвищення
чутливості полотна і втрата контрасту. Мінімальна інтенсивність темнової
реакції спостерігається в холодному і сухому середовищі, тоді як у
теплих і вологих умовах її активність помітно зростає. Для забезпечення
стабільності результатів рекомендується підтримувати в майстерні рівень
відносної вологості в районі 50% і намагатися завжди експонувати полотно
після його сенсибілізації (зрозуміло, давши йому повністю висохнути).

[^1]: Успеціалізованій літературі ефект темнової реакції також називають темнотним дубінням&nbsp;--- прим. перекладача.

### Ванночна сенсибілізація

Сенсибілізацію карбонового полотна рекомендується проводити за низької
освітленості з використанням лампи жовтого світіння, наприклад
вольфрамової. Оптимальна температура розчину сенсибілізатора становить
10--12&nbsp;°C, а тривалість сенсибілізації, тобто час, протягом якого полотно
перебуває в розчині сенсибілізатора, становить близько 3&nbsp;хвилин. Щоб
забезпечити стабільність результатів, операцію сенсибілізації слід
стандартизувати. Це означає, що температура розчину і час сенсибілізації
мають бути постійними, щоб полотно завжди поглинало однакову кількість
сенсибілізатора.

Верхня частина форми

![Малюнок 10. Наливання дихроматного сенсибілізатора на полотно під час ванночної сенсибілізації](/images/carbon-transfer-process/image-10.jpg) \\
*Малюнок 10. Наливання дихроматного сенсибілізатора на полотно під час
ванночної сенсибілізації. (Зображення надано Семом Вангом).*

Якщо полотно пересохло, може знадобитися попереднє занурення в кювету з
прохолодною водою приблизно на 1&nbsp;хвилину, щоб дати йому розправитися
перед сенсибілізацією. Після замочування, акуратно видаліть надлишки
води за допомогою ракеля. Якщо під час зберігання, полотно не згиналося
і не згорталося, цей крок можна пропустити.

Занурьте полотно в кювету із сенсибілізатором і обережно агітуйте
протягом 3&nbsp;хвилин.

Через 3&nbsp;хвилини витягніть полотно із сенсибілізатора, дайте стекти
розчину протягом декількох секунд, а потім покладіть аркуш емульсійним
боком донизу на чистий аркуш акрилового пластику. За допомогою ракеля
видаліть залишки сенсибілізатора, зніміть полотно з пластику і повісьте
сушитися (або помістіть на сушильну сітку). Сушити полотно слід у
темряві або в приміщенні з низькою освітленістю з використанням ламп
жовтого світіння.

Розчин сенсибілізатора (дихромат калію), що залишився, можна
використовувати повторно, але слід мати на увазі, що з часом його
властивості змінюються, тому розчин обов'язково необхідно періодично
оновлювати або "підживлювати".

### Спиртова сенсибілізація

У процесі спиртової сенсибілізації, полотно висихає набагато швидше, ніж
при використанні ванночного методу. Ба більше, спиртова сенсибілізація є
більш екологічною, оскільки потребує значно меншої кількості дихромату.
Найбільш підходящим варіантом слугує дихромат амонію, оскільки його
можна розбавляти за допомогою спирту або ацетону, а вихідні розчини
можна змішувати за сильніших розведень. Застосування дихромату калію
також припустиме, проте рекомендується розводити його виключно з
використанням ацетону. Далі наведено основні етапи спиртової
сенсибілізації.

![Фіксування полотна до поверхні під час підготовки до спиртової сенсибілізації](/images/carbon-transfer-process/image-11.jpg) \\
*Малюнок 11. Фіксування полотна до поверхні під час підготовки до
спиртової сенсибілізації. (Зображення надано Семом Вангом).*

Спочатку рекомендується приготувати стоковий (концентрований) розчин
дихромату, концентрація якого перевищує необхідну вдвічі. Наприклад,
якщо цільова концентрація розчину становить 2%, то концентрація
стокового розчину дихромату має сягати 4%. Потім виконайте розведення
стокового розчину дихромату, з'єднавши його з рівною кількістю спирту
(або ацетону), тобто у співвідношенні 1:1.

Розташуйте кілька аркушів газети на корковій або пінопластовій поверхні.
За допомогою канцелярських кнопок забезпечте фіксацію полотна на цій
поверхні, щоб унеможливити зміщення в процесі нанесення розчину за
допомогою пензля.

Нанесіть розчин сенсибілізатора на поверхню полотна за допомогою
поролонового пензля. Для форматів 4×5" і 5×7" використовуйте пензель
завширшки 3&nbsp;см, для форматів 8×10"&nbsp;--- завширшки 5&nbsp;см, а для форматів
11×14" і більше&nbsp;--- завширшки 7--8&nbsp;см.

Для виготовлення покриття, спочатку змочіть пензель у чистій воді та
струсіть надлишки рідини. Потім налийте необхідну кількість
сенсибілізатора прямо на полотно і рівномірно розподіліть розчин за
допомогою пензля: спочатку зробіть паралельні мазки вздовж довгого боку
полотна, потім повторіть процес у напрямку короткого боку і, на
закінчення, пройдіть пензлем діагонально.

![Автор виконує спиртову сенсибілізацію в приглушеному світлі на майстер-класі в Торонто](/images/carbon-transfer-process/image-12.jpg) \\
*Малюнок 12. Автор виконує спиртову сенсибілізацію в приглушеному світлі
на майстер-класі в Торонто. (Зображення надано Майком Робінсоном)*

Дайте полотну висохнути, а потім нанесіть другий шар покриття. Для
дворазового покриття полотна формату 8×10″ буде потрібно приблизно 8&nbsp;мл
кінцевого розчину, використовуючи 4&nbsp;мл на кожне покриття. Для інших
форматів, слід виконати перерахунок необхідного об'єму розчину
сенсибілізатора.

Після другого покриття покладіть полотно на сушильну стійку або повісьте
сушитися. Спрямований потік повітря від вентилятора прискорить процес
сушіння.

Незалежно від обраного методу сенсибілізації, важливо переконатися, що
полотно повністю висохло перед контактом з негативом, інакше поверхні
можуть зчепитися і спричинити серйозне пошкодження негативу.

## Негативи для друку

Карбоновий друк має достатню гнучкість, і зміна концентрації дихромату в
сенсибілізаторі дозволяє використовувати негативи з широким діапазоном
щільностей — log 0,9 … 2,7 та вище. Однак на підставі власного досвіду
можна стверджувати, що найкращі результати в карбоновому друці
досягаються за допомогою використання негативів високої щільності, які
забезпечують широкий діапазон значень і лінійну характеристику процесу.
Такий тип негативів, разом із відповідним типом полотна, максимально
розкриває рельєфний потенціал носія. Оптимальна щільність негативу має
дорівнювати приблизно log 1,8, а експозиція повинна бути достатньою, щоб
тіні, що знаходяться на підніжжі характеристичної кривої, перейшли на її
лінійну ділянку. Зазвичай негативи для карбонового друку, експонуються у
звичному режимі, але мають бути перепроявленими приблизно в 1,5&nbsp;рази, у
порівнянні з негативами для галогенсрібним друком. Збільшення часу
проявки також збільшує і щільність тіней, тому рекомендується
підвищити ефективну чутливість плівки (*EFS*, від англ. *Effective Film
speed*) приблизно на 1/4--1/2 від значення ISO, визначеного виробником
плівки.

Більша частина моєї поточної роботи пов'язана з використанням цифрових
негативів. Застосування цифрових негативів дало змогу стандартизувати
процеси й істотно підвищити ефективність друку. Для створення цифрових
негативів я використовую систему
[Precision Digital Negative](https://www.precisiondigitalnegatives.com/),
розроблену Марком Нельсоном,
і друкую негативи на плівці Pictorico OHP за допомогою
принтера Epson 2200. Якість таких негативів наближається до якості
класичних негативів, отриманих з використанням фотокамери.

## Експонування полотна

Максимальна чутливість карбонового полотна, сенсибілізованого
дихроматом, проявляється в діапазоні довжин хвиль 350--420&nbsp;нм, що
відповідає УФ-випромінюванню. Полотно має високу чутливість до синього
кольору, проте чутливість різко знижується в діапазоні зелено (до 515
нм). Полотно також характеризується відносно низькою чутливістю до
помаранчевого і червоного світла. На практиці експонування полотна
здійснюється джерелом світла, багатим на УФ-випромінювання, як-от сонце,
або світлом від ртутних паро- і метал-галогенних ламп, УФ флуоресцентних
трубок типу BL (black-light), а також вугільно-дугових, імпульсних
ксенонових та ксенонових ламп безперервного випромінювання, що
застосовуються в поліграфії. Кожне зі згаданих джерел має свої переваги
та недоліки, але при правильному застосуванні забезпечує високоякісні
результати. Для тих, хто вміє працювати руками, необхідне джерело світла
можна змайструвати із матеріалів, доступних у місцевих магазинах товарів
для саду та дому.

Експонування проводиться з використанням контактної рамки, здатної
створювати значний тиск, або краще&nbsp;--- із застосуванням вакуумної
установки. Поверхня сухого полотну може виявитись досить жорсткою, що
потребуватиме істотного тиску для забезпечення належного контакту із
негативом. По периметру зображення негативу рекомендується наклеїти
літографську стрічку, щоб отримати захисне каше (маску) завширшки
приблизно 1/4″. Відсутність маски може призвести до відшарування
зображення під час проявки в теплій воді.

![Маскування негативу за допомогою захисного каше](/images/carbon-transfer-process/image-13.jpg) \\
*Малюнок 13. Маскування негативу за допомогою захисного каше. (Зображення
надано Семом Вангом)*

Якщо друк здійснюється з одинарним перенесенням, рекомендується
розмістити негатив у контакті з емульсією зворотньою стороною, щоб
забезпечити правильну орієнтацію фінального зображення. Однак цей підхід
призводить до втрати різкості. Втрата різкості найбільш відчутна при
використанні джерела розсіяного світла, такого як блок із
УФ-флуоресцентними трубками, тоді як найменша втрата спостерігається при
використанні конденсорних (напівколімованих) та джерел точкового світла.
У випадку друку з подвійним перенесенням, контакт емульсії негативу з
емульсією полотна дають правильну орієнтацію фінального відбитка.

Витримка в карбоновому друці суттєво залежить від типу полотна та
джерела світла. У своїй роботі для карбонового друку я використовую два
різних джерела світла: блок експонування, оснащений дванадцятьма УФ
флуоресцентними трубками BL 48″, що розташовані приблизно на відстані 10
см від контактної рамки, а також стаціонарний блок AmerGraph ULF-28,
обладнаний ксеноновою лампою безперервного випромінювання. У таких
умовах типовий час експонування з добре підготовленим і проявленим
негативом становить від 3 до 15&nbsp;хвилин, де ключовим фактором є саме
полотно. Помічено, що блок AmerGraph ULF-28 експонує більш ніж удвічі
швидше, ніж блок, оснащений УФ трубками типу BL.

![Експонування карбонового полотна в AmerGraph ULF-28](/images/carbon-transfer-process/image-14.jpg) \\
*Малюнок 14. Експонування карбонового полотна в AmerGraph ULF-28 зі
встановленою ксеноновою лампою безперервного випромінювання.*

## Перенесення полотна

Після експонування, карбонове полотно переноситься на фінальну або
тимчасову основу для проявки в теплій воді. Основа, на якій
здійснюється проявка, має бути трохи більшою за площею, ніж саме
полотно. Паперову основу перед її з'єднанням з полотном слід попередньо
занурити у воду з температурою 16--18&nbsp;°C протягом хвилини. Після
експонування помістіть карбонове полотно в кювету з прохолодною водою
разом із фінальною або тимчасовою основою і залиште матеріал у воді на
хвилину. У воді виконайте стикування полотна емульсійною стороною з
основою, утворюючи так званий "сендвіч"&nbsp;--- багатошарову конструкцію.
Вийміть сендвіч і дайте стекти воді протягом декількох секунд. Покладіть
сендвіч на скло, зворотньою стороною полотна догори, і видаліть надлишки
води за допомогою ракеля, поступово збільшуючи тиск з кожним проходом.
Видаліть воду з країв. Далі покладіть сендвіч під чистий аркуш
поглинаючої серветки, накрийте листовим склом і залиште під вантажем на
20-30&nbsp;хвилин.

![Стикування у воді карбонового полотна з основою](/images/carbon-transfer-process/image-15.jpg) \\
*Малюнок 15. Стикування у воді карбонового полотна з основою, емульсією
до емульсії. (Зображення надано Семом Вангом).*

![Перенесення проекспонованого і змоченого полотна на фінальну
основу](/images/carbon-transfer-process/image-16.jpg) \\
*Малюнок 16. Перенесення проекспонованого і змоченого полотна на фінальну
основу. (Зображення надано Семом Вангом).*

 
![Аркуш поглинаючої серветки зверху сендвіча](/images/carbon-transfer-process/image-17.jpg) \\
*Малюнок 17. Аркуш поглинаючої серветки зверху сендвіча.
(Зображення надано Семом Вангом).*

![Розміщення скла і вантажу зверху сендвіча](/images/carbon-transfer-process/image-18.jpg) \\
*Малюнок 18. Розміщення скла і вантажу зверху сендвіча. (Зображення
надано Семом Вангом).*

## Проявка полотна

Наступним етапом є проявка полотна в теплій воді. Занурьте сендвіч
полотно+основа в кювету з теплою водою з температурою близько 43--48&nbsp;°C.
Після приблизно хвилини желатин почне танути і виходити назовні по краях
полотна. Тепер необхідно відокремити підкладку полотна: починаючи з
кута, підніміть підкладку і обережно потягніть, відокремлюючи її від
основи. Повністю видаліть підкладку полотна.

![Перенесення карбонового полотна на фінальну основу в теплій воді під час проявки](/images/carbon-transfer-process/image-19.jpg) \\
*Малюнок 19. Перенесення карбонового полотна на фінальну основу в теплій
воді під час проявки. (Зображення надано Семом Вангом).*

![Відділення підкладки полотна від фінальної основи в теплій воді під час проявки](/images/carbon-transfer-process/image-20.jpg) \\
*Малюнок 20. Відділення підкладки полотна від фінальної основи в теплій
воді під час проявки. (Зображення надано Семом Вангом).*

На цьому етапі ви побачите не зображення, а масу пігментного желатину,
що тане і стікає. Для очищення зображення помістіть його в теплу воду,
злегка агітуючи і періодично виймаючи з води на кілька секунд для
стікання. Приблизно через 4&nbsp;хвилини більша частина незадубленого
желатину буде вимита, і ви отримаєте сформоване зображення.

![Більша частина незадубленого желатину вимивається приблизно через 4--6&nbsp;хвилин](/images/carbon-transfer-process/image-21.jpg) \\
*Малюнок 21. Більша частина незадубленого желатину вимивається приблизно
через 4--6&nbsp;хвилин. (Зображення надано Семом Вангом).*

Продовжуйте агітувати, як і раніше, час від часу виймаючи відбиток для
стікання желатину. Відбиток має повністю проявитися протягом 6--10
хвилин, а вода, що стікає з нього, має залишатися прозорою.

Для карбонового друку час проявки не регламентований, тож якщо через
6--10&nbsp;хвилин відбиток усе ще надто темний, продовжуйте проявки до
досягнення потрібної яскравості. У разі тривалї проявки, скажімо,
протягом 30--60&nbsp;хвилин, можна додатково зменшити щільність відбитка на
½-1&nbsp;ступені.

Для карбонових відбитків характерне незначне зниження яскравості після
висихання, хоча воно не настільки виражене, як у платиново-палладієвих
відбитків (Pt./Pd). Тому продовжуйте проявку доти, доки світлі
ділянки не стануть трохи світлішими, ніж потрібно для фінального
відбитка.

Після завершення проявки перекладіть відбиток у кювету з прохолодною
водою (10--15&nbsp;°C) і продовжуйте агітувати протягом хвилини, періодично
виймаючи відбиток з води для стікання. Залиште відбиток у прохолодній
воді на 2--4&nbsp;хвилини, щоб желатин застиг. Після цього повісьте відбиток
для висихання.

Масковані поля та інші залишки пігментного желатину, що залишилися по
краях відбитка, можна видалити, ретельно протерши ці місця чистою
губкою.

## Очищення відбитка

Відбитки, проявлені на фінальній паперовій основі, матимуть жовтуватий
відтінок, через всмоктування дихроматного сенсибілізатора папером. Щоб
усунути небажаний відтінок, рекомендується занурити відбиток у 3%-вий
розчин бісульфіту натрію або метабісульфіту калію на 5--10&nbsp;хвилин або до
повного зникнення відтінку дихромату. Важливо дати відбитку добре
просохнути перед очищенням, оскільки рельєфне зображення, яке стало
крихким після проявки, може ще більше розм'якшитися під впливом
очисників, що, своєю чергою, сприяє утворенню здуття і ретикуляції
(зморщуванню) емульсії зображення. Після очищення рекомендується промити
відбиток проточною водою 15--20&nbsp;°C протягом 5--10&nbsp;хвилин. Тепер відбиток
хімічно стабільний і готовий до демонстрації.

Карбоновий відбиток, виконаний на пластиковій основі з використанням
техніки подвійного перенесення, очищення не потребує, оскільки пластик
дихромат не вбирає.

## Перенесення зображення

Метод подвійного перенесення передбачає перенесення рельєфного
зображення з тимчасової пластикової підкладки на фінальну основу.
Найнадійнішою фінальною основою для цього методу друку є паперова
основа, проклеєна шаром відносно м'якого желатину, як було описано
раніше.

Для виконання процедури перенесення, необхідно попередньо замочити
фінальну паперову основу у воді близько 18&nbsp;°C на 5--10&nbsp;хвилин. Коли
желатин набрякне, що буде відчутно за м'яким, вологим станом на поверхні
паперу, можна розпочинати перенесення. Тепер замочіть зображення на
тимчасовій пластиковій підкладці на 30--45&nbsp;секунд у тій же кюветі з
водою. Зістикуйте дві основи поверхнями під водою. Перенесіть сендвіч на
рівну поверхню, паперовою основою догори, і обережно проведіть ракелем
по зворотному боці паперової основи, щоб видалити воду. Покладіть на
папір поглинаючу серветку або чистий рушник і притисніть склом.
Приблизно через 10--15&nbsp;хвилин зніміть сендвіч і помістіть його на
сушильну стійку або повісьте для висихання.

Залежно від умов, сушіння може тривати кілька годин, а в разі
використання щільного паперу&nbsp;--- навіть ніч. Після завершення сушіння,
паперова основа, на яку тепер перенесено зображення, повинна легко
відшаруватися від пластику. Фактично, відшарування може відбутися
автоматично в міру висихання. Якщо все зроблено правильно, зображення
має повністю перенестися з тимчасової пластикової підкладки на фінальну
паперову основу. Рекомендується повторно занурити зображення в
прохолодну воду на 5--10&nbsp;хвилин, щоб видалити лиск. Повісьте відбиток для
висихання.

### Фінальна обробка

Товстий желатиновий шар може спричиняти суттєве скручування та
зморщування відбитка. Для вирівнювання відбитка зазвичай
використовується прес сухого переводу зображення (dry mount press). Щоб
вирівняти відбиток, необхідно нагріти прес до 80--90&nbsp;°C, помістити
відбиток у прес між двома аркушами чистого картону і залишити на 1--2
хвилини. Потім витягти відбиток із преса і помісити його під вантаж на
20--30&nbsp;хвилин для охолодження. Зберігати відбиток рекомендується в
плоскому стані під легким вантажем.

Інший метод полягає в тому, щоб просто помістити відбиток між двома
плоскими поверхнями на тиждень або близько того, злегка придавивши його
вантажем.

### Ретуш відбитків

За необхідності ретушування, рекомендується використовувати акварельну
фарбу в тюбиках. На ринку представлений широкий вибір кольорів, і якщо
вам не потрібно використовувати екзотичний відтінок, то підібрати
відповідний колір для полотна буде нескладно.

### Найпоширеніші проблеми та їх усунення

Більшу частину невідповідностей, що виникають у процесі карбонового
друку, можна легко усунути. Ведення нотаток значно сприяє виявленню
причин відхилень.

**1. Полотно настільки жорстке і скручене, що не дає змоги домогтися
необхідного контакту з негативом.**
Причина: Тривала сушка полотна в умовах низької вологості.
Рішення: Після сушіння і аж до експонування, полотно рекомендується
зберігати в плоскому стані під вантажем.

**2. Негатив не відділяється від полотна після експонування.**
Причина: Недостатня просушка полотна або наявність вологи на полотні чи
негативі перед розміщенням сендвіча в контактну рамку, що може
спричинити пошкодження негативу.
Рішення: Перед використанням полотна переконайтеся, що воно повністю
висохло. Уникайте розбризкування води поблизу полотна та негативу.
Рекомендується завжди під час експонування застосовувати тонкий захисний
лист MYLAR® між полотном і негативом, для збереження негативу.

**3. Під час проявки в теплій воді зображення спливає або
розпливається.**
Причина: Найімовірніше, паперова основа та/або полотно ввібрали занадто
багато води перед їх стикуванням.
Рішення: Скоротити час замочування полотна і паперової основи до
приблизно однієї хвилини і підтримувати температуру води на рівні 15--20&nbsp;°C
або нижче.

**4. Під час проявки в теплій воді неможливо відокремити полотно від
тимчасової підкладки.**
Причина: Найімовірніше, полотно переекспоновано, що призвело до
задублювання желатину по всій товщині шару, аж до поверхні підкладки.
Рішення: Використовуйте правильну витримку.

5\. **Більша частина або майже весь пігментований желатиновий рельєф
змивається з підкладки під час проявки в теплій воді.**

Причина: Найімовірніше, полотно недоекспоноване або, можливо, взагалі не
експонувалося.

Рішення: Використовуйте правильну витримку.

**6. У процесі проявки виникає крайове відшарування зображення.**

Причина: Найімовірніше, була відсутня захисна маска на негативі, що
забезпечує отримання безпечних країв. Крім того, відшарування може бути
викликане недостатнім перекриттям країв сендвіча полотно/основа. Це
також може бути результатом недостатнього часу контакту між полотном і
основою, внаслідок чого желатин недостатньо висох і не забезпечив
належне зчеплення з основою.

Рішення: Створіть захисну маску на негативі, щоб отримати каше на
зображенні. Також важливо видалити всю зайву вологу з країв полотна і
залишити сендвіч полотно/основа під вантажем на більш тривалий час.

**7. Яскравість зображення занадто низька.**

Причина: Можливо, зображення переекспоновано або використовувалася
недостатня концентрація сенсибілізатора.

Рішення: Зменшіть експозицію.

**8. Яскравість зображення занадто висока.**

Причина: Можливо, зображення недоекспоноване.

Рішення: Збільште експозицію.

**9. Контрастність зображення занадто висока.**

Причина: Найімовірніше, недостатня концентрація сенсибілізатора.

Рішення: Використовуйте більш концентрований сенсибілізатор.

**10. Зображення занадто плоске.**

Причина: Можливо, концентрація сенсибілізатора занадто надлишкова.

Рішення: Використовуйте менш концентрований сенсибілізатор.

**11. На фінальному зображенні помітні невеликі нерівномірні здуття.**

Причина: Це може бути пов'язано з потраплянням повітряних бульбашок між
полотном і підкладкою. Під час проявки в теплій воді, повітряні
бульбашки розширюються, що призводить до появи здуття на зображенні.

Рішення: Воду, в якій буде здійснюватися процес перенесення,
рекомендується готувати заздалегідь, щоб повітряні бульбашки встигли
вийти.

**12. На відбитку спостерігаються блискучі вкраплення.**

Причина: Блискучі вкраплення можуть бути викликані невеликими
порушеннями в процесі проклейки желатином фінальної основи.

Рішення: Рекомендується наносити більш тонке желатинове покриття. Також
можна спробувати зменшити кількість желатину в розчині проклейки або
додати невелику кількість крохмалю в розчин для зменшення блиску.

**13. На фінальному зображенні присутня жовтизна.**

Причина: Найімовірніше, жовтизна спричинена залишками дихромату
сенсибілізатора.

Рішення: Для видалення жовтизни з карбонових відбитків, отриманих за
допомогою методу одинарного перенесення, рекомендується провести їхнє
очищення шляхом замочування в спеціальній очисній ванні, наприклад, з
використанням бісульфіту натрію або метабісульфіту калію, після чого
слід промити відбитки протягом декількох хвилин у проточній воді.

**14. Кінцеве зображення містить розводи.**

Причина: Під час самостійного виготовлення полотна можливе утворення
невеликих розводів на передній стороні полотна через деякі пігменти,
особливо ті, що засновані на ламповій сажі. Ймовірно, це відбувається
через невеликі залишки олії в пігменті. Також ця проблема може виникнути
через недостатню дисперсію пігментів у желатиновому розчині.

Рішення: Для усунення цієї проблеми необхідно ретельно диспергувати
пігмент у желатиновому розчині та виключити пігменти, що спричиняють
проблему. Важливо завжди проціджувати пігментний/желатиновий розчин
перед виготовленням покриття.

## Посилання

Для більш детальної інформації про карбоновий друк, зверніться до
наступних джерел.

-   King, Sandy. “Carbon Transfer Printing, Part 1 of 3,” Silvershotz,
    Volume 4, Edition 1, 34-39.
-   King, Sandy. “Carbon Transfer Printing, Part 2 of 3,” Volume 4,
    Edition 2, 30-36.
-   King, Sandy. “Carbon Transfer Printing, Part 3 of 3,” Silvershotz,
    Volume 4, Edition 3, 20-26.
-   King, Sandy. “Color Carbon Printing,” Silvershotz, Volume 4,
    Edition 4. (Forthcoming).
-   King, Sandy. “Making Carbon Tissue for Photogravure Printing,” in
    Copperplate Photogravure, David Morrish, New York: Amphoto Press,
    2003.
-   King, Sandy. The Book of Carbon and Carbro: Contemporary Procedures
    for Pigment Printmaking. Greenville, SC: Permanent Light Systems,
    2002.
-   King, Sandy. “Pigment Printing with the Carbon Process, Part II,”
    Photovision, November/December 2001, 48-52.
-   King, Sandy. “Carbon Printing, Part I,” Photovision,
    September/October 2001, 42-47.
-   King, Sandy. “Monochrome Carbon,” in Coming into Focus. San
    Francisco: Chronicle Press, 2000. 87-105.
-   King, Sandy. “[Ultraviolet Light Sources for Printing with
    Alternative
    Processes](https://unblinkingeye.com/Articles/Light/light.html),” at
    Unblinkingeye.
-   Marton, A. M. A New Treatise on The Modern Methods of Carbon
    Printing. Bloomington, Illinois, 1905.
-   Nadeau, Luis. Modern Carbon Printing. Fredericton: Atelier Luis
    Nadeau, 1986.
-   Farber, Richard. Historic Photographic Processes. New York: Allworth
    Press, 1998. 119-49.
-   Sandquist, Michael. “Carbon Printing.” View Camera Nov. /Dec.
    1990:4-11.
-   Sullivan, Dick. Book of Modern Carbon Printing. Santa Fe: Bostick &
    Sullivan, 2007.

---

<img style="float: right;" src="/images/carbon-transfer-process/sandy-king.jpg">
**Про автора**: Сенді Кінг займається карбоновим друком з початку 1980-х
років. Він починав свою діяльність із кольорового тришарового друку
(карбон, Carbro), проте останнім часом воліє працювати виключно з
монохромними зображеннями. Завдяки своєму професіоналізму, Сенді
завоював широке визнання і вважається одним із провідних майстрів
карбонового друку в сучасному світі. Він успішно провів безліч групових
та індивідуальних семінарів як у США, так і за їхніми межами.

Сенді спеціалізується на альтернативних процесах друку і є автором
безлічі публікацій на цю тему. Його роботи включають статті про
карбоновий друк, опубліковані в таких журналах, як "Coming into Focus",
"Photo Vision" і "View Camera". Його роботи про вивчення проявників і
джерел УФ-світла опубліковані на сайтах
[unblinkingeye.com](http://www.unblinkingeye.com/) и
[alternativephotography.com](https://www.alternativephotography.com/).
Відома його монографія [The Book of Carbon and Carbro: Contemporary
Procedures for Pigment
Printmaking](https://www.alternativephotography.com/book-of-carbon-and-carbro).
Greenville, SC: Permanent Light Systems, 1999, 2<sup>nd</sup> edition
2002. Сенді також проводив експерименти зі складом проявників, і його
технічну статтю про проявники Pyro спочатку опублікували на сайті
[unblinkingeye.com](https://unblinkingeye.com/Articles/PCat/pcat.html),
а потім переклали кількома мовами.

Сенді є пейзажним фотографом, що спеціалізується в основному на
використанні широкоформатного і надширокоформатного обладнання. Віддає
перевагу альтернативним процесам, особливо карбоновому друку, Kallitype
і Pt/Pd (платиново-палладієвий процес). Сенді є членом Гільдії
контактних друкарів (Contact Printer's Guild), його роботи можна
придбати на сайті гільдії.

---

<img style="float: left; margin-right: 10px" src="/images/carbon-transfer-process/sandy-king-book.jpg">
**КАРБОНОВИЙ ДРУК ІЗ ПЕРЕНЕСЕННЯМ: Покрокова інструкція, огляд сучасних
друкарів і методів їхньої роботи**

Сенді Кінг, Дон Нельсон і Джон Локхарт

- [Придбати на Amazon.com](https://www.amazon.com/gp/product/1138353833/)
- [Придбати на Amazon.co.uk](https://www.amazon.co.uk/gp/product/1138353833/)
- [Придбати напряму увидавництва](https://www.routledge.com/p/book/9781138353831) Routledge
<span style="clear: all;"></span>
