---
title: Багатошаровий гуміарабіковий друк з одиничною проявкою
permalink: /multiple-printing-gum/
cover: /images/multiple-printing-gum/cover-post-old.jpg
article_header:
  type: cover
  image:
    src: /images/multiple-printing-gum/cover-header.jpg

og:
  title:
  description: Переклад статті Кельвіна Грієра, присвяченої методу багатошарового гуміарабікового друку з одиничною проявкою.
  image: /images/multiple-printing-gum/cover-og.jpg

tags:
  - гуміарабік
  - друк


---

Переклад [статті](https://printmakersfriend.com/instructions/) Кельвіна Грієра, присвяченої розвитку методу багатошарового гуміарабікового друку з одиничною проявкою. Наведено короткий опис процесу калібрування та друку на основі струменевого і срібловмісного негативу. В якості емульсії використовується класичний розчин гуміарабіку та готова емульсія PrintMaker's Friend.

<!--more-->

## Техніка багатошарового друку

Якщо покрити аркуш паперу товстим шаром емульсії (розчином гуміарабіку або PrintMaker's Friend, скорочено PMF — нетоксичний замінник гуміарабіку і дихромату) з високою концентрацією пігменту, а потім експонувати в контакті з негативом, відбудуться три речі.

- По-перше, відбиток вийде сильно контрастним із вибитими хайлайтами (від анг. highlights — найяскравіші зони зображення).
- По-друге, зображення характеризуватиметься сильно вираженою зернистістю, оскільки емульсія задубіє недостатньо і відокремлюватиметься нерівномірно.
- По-третє, висока концентрація пігменту залишить на папері жахливі плями, внаслідок чого відбиток виходить темним і каламутним.

Вище наведено найпоширеніші проблеми у гуміарабіковому друці, але є й методики, що дають змогу отримати потрібний тон за допомогою шарів.

Традиційний метод створення багатошарових гуміарабікових відбитків передбачає нанесення тонкого шару гуміарабіку, його експонування, проявлення та подальшу оцінку тональності, і, за необхідності, додавання додаткових шарів для досягнення цільового тону.

Альтернативний підхід передбачає нанесення та експонування декількох шарів з одним загальним проявом наприкінці. Метод одиничного проявлення характеризується низкою переваг:

- Мінімізація небажаного фарбування відбитка, оскільки темні шари не взаємодіють з поверхнею паперу.
- Підвищується точність приводки, оскільки відбиток не занурюється у воду між нанесеннями шарів.
- Процес стає набагато швидшим: семишаровий відбиток можна виготовити за 45 хвилин.

{% include image.html
  src='/images/multiple-printing-gum/01.jpg'
  caption='Мал. 1 -'
%}

Нижче представлено відеоролик, що пояснює теорію запропонованого підходу.

{% include extensions/youtube.html id='VguTdyKQd7c' %}

## Трохи теорії перед початком роботи

У разі використання безрастрових негативів необхідно або узгодити процес друку зі щільністю негативу, або адаптувати щільність негативу до процесу. В іншому випадку вийдуть каламутні або з вибитими хайлайтами відбитки, як показано на малюнку нижче.

{% include image.html
  src='/images/multiple-printing-gum/02.jpg'
  caption='Мал. 2 - '
%}

Адаптувати щільність струменевих негативів (негативів, отриманих шляхом друку на струменевих принтерах - прим. перекладача) дуже просто, тому ми почнемо зі створення ідеального процесу, а потім "підженемо" негатив до процесу.

Для срібловмісних негативів, зміна щільності негативу після його виготовлення не завжди можлива. У цьому випадку адаптувати слід процес, відповідно до щільності наявного негативу.

Через описані відмінності процес друку на основі струменевих і срібловмісних негативів трохи відрізняється. Нижче подано опис для кожного випадку.

## Друк на основі струменевих негативів (адаптація негативу до процесу)

Шляхом проб і помилок я дійшов висновку, що найпростіше працювати з негативом зі щільністю 2,4. Щоб створити струменевий негатив зі щільністю 2,4, нам знадобиться еталон, наприклад, ступінчастий оптичний клин [T3110 Stouffer](https://www.stouffer.net/T3110spec.htm). Виконати калібрування можна і без Stouffer, але я рекомендую цього не робити. Наявність хорошого еталона значно полегшить процес калібрування.

### Калібрування багатошарового друку на основі струменевих негативів

Крок 0: Почніть із приготування стічних (робочих) розчинів для кожного шару, дотримуючись наведених нижче рецептів. Я вважаю за краще зберігати розчини в прямокутних герметичних контейнерах Tupperware.

Під час роботи з гуміарабіком, слід підібрати концентрацію пігменту так, щоб при нанесенні одного шару на інший, досягався рівномірний розподіл тону. Ймовірно, буде потрібно збільшувати концентрацію пігменту вдвічі з кожним наступним шаром.

|         | Clear | PMF Light Black | PMF Black | Вода |
| ------- | ----- | --------------- | --------- | ---- |
| Шар 1   | 33г   | 7г              |           | 100г |
| Шар 2   | 20г   | 20г             |           | 100г |
| Шар 3   |       | 40г             |           | 100г |
| Шар 4   | 28г   |                 | 12г       | 100г |
| Шар 5   | 17г   |                 | 23г       | 100г |
| Шар 6+7 |       |                 | 40г       | 100г |

**КРОК 1**: Почніть з нанесення емульсії Шару 1 на невелику смужку паперу. Подивіться це відео про процес нанесення.

{% include extensions/youtube.html id='Mz7oBYEvei4' %}

Дайте паперу повністю висохнути. Потім експонуйте смужку через ступінчастий клин Stouffer протягом довільного часу. Далі опустіть смужку у звичайну воду на приблизно дві хвилини і виконайте проявлення. Необхідно домогтися, щоб ступінь 24 була першою білою сходинкою, що означатиме правильну експозицію для негативу зі щільністю 2,4, як показано на малюнку нижче.

{% include image.html
  src='/images/multiple-printing-gum/03.jpg'
  caption='Мал. 3 -'
%}

Якщо тон досягає ступеня 29, це вказує на занадто довгу експозицію. Аналогічно, якщо клин залишається чисто білим після ступеня 11, це свідчить про занадто коротку експозицію. Для розрахунку правильної витримки використовуйте наведену нижче таблицю.

У разі переекспонування, різниця між 29 і 24 становить 5 ступенів. Згідно з наведеною нижче таблицею, експозиція була перевищена в 3,16 раза. Якщо початкова експозиція становила 100 одиниць, то значення необхідної експозиції можна отримати, розділивши 100 на 3,16. Іншими словами, правильна експозиція становитиме приблизно 32 одиниці.

У разі недоекспонування, різниця між 24 і 11 становить 13 ступенів, іншими словами, експозиція була меншою у 20 разів, ніж потрібно. Якщо експозиція становила 1,6 одиниці, то помноживши це значення на 20, отримаємо 32 одиниці.

Як видно, величина початкової витримки не має значення, оскільки розрахунки в будь-якому разі дадуть значення потрібної витримки.

| Відхилення від ступеня 24 | Множник / дільник витримки |
| ------------------------- | -------------------------- |
| 1                         | 1.25                       |
| 2                         | 1.58                       |
| 3                         | 2                          |
| 4                         | 2.51                       |
| 5                         | 3.16                       |
| 6                         | 4                          |
| 7                         | 5.01                       |
| 8                         | 6.31                       |
| 9                         | 8                          |
| 10                        | 10                         |
| 11                        | 12.06                      |
| 12                        | 16                         |
| 13                        | 20                         |

**КРОК 2**: Розрахуйте витримку для кожного шару. Для цього я створив [спеціальний інструмент](https://printmakersfriend.com/separations/), але для досягнення найкращих результатів мені довелося трохи повозитися з першим і останнім шарами. Щоб розрахувати витримку, дотримуйтесь наведеної нижче таблиці.

|       | Витримка |
| ----- | -------- |
| Шар 1 | 100      |
| Шар 2 | 86       |
| Шар 3 | 62       |
| Шар 4 | 40       |
| Шар 5 | 23       |
| Шар 6 | 13       |
| Шар 7 | 7        |

Якщо в наведеному вище прикладі експозиція становила 31 одиницю, то кожне значення з таблиці вище помножте на 0,31. Перший шар становитиме 31 одиницю, другий - 26,7 і т. д.

**КРОК 3**: Створіть цифровий струменевий негатив зі щільністю 2,4. Існує безліч методик. Методику, запропоновану в книзі Пітера Мрхара [Easy Digital Negatives](http://www.easydigitalnegatives.com/), вважаю найкращою. Я також використовую [QuadTone RIP](https://www.quadtonerip.com/html/QTRoverview.html), хоча програма має доволі круту криву навчання. Також варто згадати [інструментарій Річарда Бутвелла](https://www.bwmastery.com/) та [Piezography](https://piezography.com/), які надають більший контроль над процесом.

У більшості методик використовується діаграма з різними рівнями чорнила, подібно до тієї, що представлена на малюнку нижче.

{% include image.html
  src='/images/multiple-printing-gum/04.jpg'
  caption='Мал. 4 -'
%}

Для початку створіть негатив із зображенням зазначеної діаграми. Потім нанесіть емульсію Шару 1 на аркуш паперу і дайте їй висохнути. Після цього з'єднайте негатив і папір лицьовими сторонами і виконайте експонування з витримкою, встановленою для Шару 1 з Кроку 2. Процес проявлення виконується у звичайній воді

Візуально визначте колір або комбінацію кольорів, що дає найкращу тонову шкалу і білий колір. У моєму випадку з QTR і Epson 3880 я визначив, що 75% чорних фото чорнил (photo black) забезпечують прийнятний білий колір.

**КРОК 4**: Для лінеаризації процесу, надрукуйте тестову шкалу.

- Роздрукуйте цю шкалу на струменевому принтері з такою самою кількістю і типом чорнила, як у Кроці 3.
- Покрийте папір емульсією Шару 1 і дайте йому висохнути.
- Поєднайте негатив і папір лицьовими сторонами за допомогою перфорацій або використовуйте скотч.
- Експонуйте з витримкою для Шару 1 з Кроку 2.
- Зніміть негатив і нанесіть другий шар. Дайте шару висохнути, а потім експонуйте. Наносьте шар швидко. Якщо перший шар розплавиться, то на відбитку буде видно безліч мазків пензлем. Рекомендується попередньо провести тест на виявлення різниці між швидким і повільним покриттями. Різниці в результатах дасть розуміння кращої техніки покриття.
- Повторіть процедуру для решти шарів.
- Проявку виконайте у звичайній воді. Зазвичай, для проявлення потрібно приблизно 5 хвилин і процес можна вважати завершеним, коли з паперу перестає стікати пігмент. Не зайвим буде обполоснути відбиток у чистій воді.
- Висушіть відбиток.

 Використовуйте [цей інструмент](https://printmakersfriend.com/curve-creator/) або будь-яку іншу систему для створення кривої лінеаризації.

**КРОК 5**: До зображення, відбиток якого потрібно виконати, застосуйте криву лінеаризації, отриману у Кроці 4. Не забудьте перевернути зображення та інвертувати його. Друкуйте з тими ж налаштуваннями, що й тестову шкалу.

Процедури покриття, експонування та проявлення виконуйте точно так само, як і у Кроці 4.

Рекомендується поекспериментувати з кольорами шарів, наприклад, додаючи трохи оксиду заліза в перші два шари та трохи ціану й мадженти в Шари 5 і 6, можна досягти цікавого спліт-тонування (роздільне тонування — для хайлайтів та тіней - прим. перекладача).

### Друг PrintMaker's Friend

Багатошаровий гуміарабіковий друк з одиничним проявом може використовуватися з гуміарабіком і дихроматом, але використання PrintMaker's Friend робить процес значно простішим, і чому:

- PMF плавиться повільніше, що дає змогу уникнути роз'їдання нижніх шарів, у разі застосування гуміарабіку.
- PMF не схильний до проблеми "темнової реакції" (відома також як "темнотне дублення" - прим. перекладача). У гуміарабіковому друці, щойно гуміарабік з'єднується з дихроматом, чутливість емульсії починає змінюватися з часом. Після висихання емульсії, темнова реакція протікає досить швидко. Уявіть, що вранці ви зарядили в камеру плівку з ISO 100, до 10-ї години чутливість вже становить ISO 200, до полудня - ISO 800, а до вечора ви отримуєте ефект вуалювання. У PMF проблем із темновою реакцією немає. Нанести покриття можна в один день, а повернутися до нього - через тиждень, і продовжити роботу.
- Немає необхідності очищати папір від жовтого забарвлення, спричиненого дихроматом, оскільки PMF не залишає плям сенсибілізатора.
- PMF сертифікований [Інститутом мистецтв і творчих матеріалів](https://www.acmiart.org/) як нетоксичний, що робить його більш безпечним для використання.

## Друк на основі срібловмісних негативів (адаптація процесу до негативу)

В ідеальному випадку, нам, як і раніше, потрібен негатив зі щільністю 2,4, але працювати вийде з будь-яким, що має щільність у діапазоні від 1,8 до 3,0. Саме щільність негативу визначає кількість шарів і експозицій, необхідних для створення відбитка.

Висока щільність негативу потребуватиме більшої кількості шарів. За щільності менше 1,8 кількість шарів скорочується до трьох, що може призвести до втрати деталей у світлих ділянках і ускладнити отримання насиченого чорного кольору.

При виготовленні срібловмісних негативів, рекомендується проявляти плівку вдвічі довше, ніж потрібно. Зазвичай це призводить до появи забарвлення на негативі, але, наприклад, плівка Delta 100 демонструє хороші результати і відмінно справляється з таким перепроявленням. [Борут Петерлін](https://www.borutpeterlin.com/) створює одні з найкращих негативів, з якими мені довелося працювати. Я настійно рекомендую його майстер-класи.

Почніть із приготування стічних розчинів у мензурках, дотримуючись рецептів, представлених нижче. Ці розчини не прив'язані до конкретного шару і, можливо, потребуватимуть налаштування.

|      | Clear | PMF Light Black | PMF Black | Вода |
| ---- | ----- | --------------- | --------- | ---- |
| A    | 33г   | 7г              |           | 100г |
| B    | 2г    | 20г             |           | 100г |
| C    |       | 40г             |           | 100г |
| D    | 28г   |                 | 12г       | 100г |
| E    | 17г   |                 | 23г       | 100г |
| F    |       |                 | 40г       | 100г |

**Крок 1**: Визначте щільність негативу. Почніть із покриття аркуша паперу емульсією B і дайте їй висохнути. Потім з'єднайте негатив і папір лицьовими сторонами і виконайте брекетінг експозицій. Якщо на зображенні присутнє небо або яскрава біла сорочка (найяскравіші ділянки знімка), сфокусуйтеся саме на цих частинах зображення. Експонуйте білу ділянку в кілька серій, наприклад 8, 12, 16 і 20 одиниць. Проявляйте у звичайній воді протягом двох хвилин. Вашою метою є визначення мінімальної експозиції, за якої зберігається тон, або максимальної експозиції, за якої білий колір залишається чистим. Основну увагу слід приділяти білій точці, не звертаючи уваги на контраст у решті частини зображення. У наведеному нижче прикладі ідеальна експозиція має перебувати в діапазоні від 4 до 8 одиниць. (фото Jesper Korneliusen).

{% include image.html
  src='/images/multiple-printing-gum/05.jpg'
  caption='Мал. 5 -'
%}

**Крок 2**: Покрийте невеликий аркуш паперу емульсією B і дайте їй висохнути. Потім з'єднайте негатив і ступінчастий клин лицьовими сторонами та експонуйте протягом часу, визначеного на Кроці 1. У цьому випадку експозиція для ступінчастого клина становить 6 одиниць. Проявляйте відбиток у звичайній воді протягом двох хвилин і визначте перший щабель, який залишиться чисто білим. Це значення і вказуватиме на щільність негативу. На фотографії нижче щільність становить 2,4.

{% include image.html
  src='/images/multiple-printing-gum/03.jpg'
  caption='Мал. 6 -'
%}

 **Крок 3**: Введіть значення витримки і щільність негативу в поля [калькулятора для розрахунку сепарацій](https://printmakersfriend.com/separations/). Зверніть увагу, що щільність негативу визначає кількість шарів. Калькулятор сепарацій розрахує кількість шарів, а також витримку і колір для кожного шару. Якщо застосовується спектрофотометр, скористайтеся цим [excel-файлом](https://printmakersfriend.com/wp-content/uploads/2023/11/PrintMakers-Friend-Separations-Calculator.zip), який надає ту саму інформацію зі значеннями яскравості.

{% include image.html
  src='/images/multiple-printing-gum/07.jpg'
  caption='Мал. 7 -'
%}

 **Крок 4**: Далі слід адаптувати стокові розчини PrintMaker's Friend так, щоб вони відповідали зразкам, наведеним на сторінці калькулятора. Це можна зробити або візуально, або за допомогою спектрофотометра.

Для візуального порівняння, налаштуйте яскравість і колірну температуру монітора так, щоб аркуш білого паперу збігався з білим кольором на екрані. Як варіант, можна зробити скріншот зразків калькулятора і роздрукувати його.

Маленьким пензликом завширшки близько 5-10 мм нанесіть на аркуш паперу невелику ділянку розчину А та ще одну - розчину В. Піднесіть обидва зразки до екрану / роздрукованих зразків, або виміряйте їх за допомогою спектрофотометра. Потрібно знайти найкращий збіг. У наведеному нижче прикладі жоден із них не підходить ідеально. Ділянка розчину A занадто світла, а розчину B - занадто темна. Давайте змішаємо їх у рівних частинах і порівняємо знову. Чудово, тепер усе ідеально збігається, назвемо його Шар 1.

{% include image.html
  src='/images/multiple-printing-gum/08.jpg'
  caption='Мал. 8 -'
%}

Пензлем більшого розміру покрийте весь аркуш паперу Шаром 1. Дайте йому висохнути, потім експонуйте УФ-світлом.

Маленьким пензлем знову нанесіть на аркуш невеликі ділянки розчинів B і C поверх Шару 1. У прикладі нижче видно, що розчин C ідеально збігається зі зразком. Позначимо це як Шар 2. Потім пензлем більшого розміру покрийте чисту частину паперу, що залишилася, поверх Шару 1. Дайте йому висохнути, а потім експонуйте УФ-світлом.

{% include image.html
  src='/images/multiple-printing-gum/09.jpg'
  caption='Мал. 9 -'
%}

 Повторіть процедуру з рештою шарів. У підсумку у вас має вийти щось схоже на зображення нижче.

{% include image.html
  src='/images/multiple-printing-gum/10.jpg'
  caption='Мал. 10 -'
%}

**Крок 5**: Зробіть відбиток з витримкою з Кроку 3 і рецептурою з Кроку 4. Покрийте аркуш паперу емульсією Шар 1, висушіть і експонуйте. Другий шар наносьте швидко, щоб не розплавити перший шар. Висушіть другий шар, і знову експонуйте. Повторіть процедуру для решти шарів. Наприкінці, коли всі шари будуть нанесені та експоновані, виконайте проявлення.

**Крок 6**: Досі ми займалися тим, що підбирали експозицію процесу відповідно до щільності негативу і створювали гладку тонову шкалу без смуг. Тепер необхідно налаштувати контрастність процесу відповідно до негатива. Найпростіший спосіб зробити це - сфотографувати відбиток і перенести його в Photoshop.

У прикладі нижче відбиток вийшов занадто світлим (крайній лівий).

{% include image.html
  src='/images/multiple-printing-gum/11.jpg'
  caption='Мал. 11 -'
%}

Управління контрастністю процесу, виконується шляхом зміни концентрації пігменту в шарах. Пам'ятайте, що експозиція визначає, де на тоновій шкалі розташовується тон, а концентрація пігменту - наскільки світлим або темним буде шар/контраст відбитка. Саме тому довга експозиція використовується для розміщення світлих тонів у світлі відбитка, а коротка - для розміщення чорних тонів у його тінях. Якщо відбиток занадто світлий, потрібно використовувати більш високу концентрацію пігменту. Але як керувати концентрацією пігменту? У нас є еталон, який ми використовували для створення оригінальних рецептів для кожного шару, тому давайте додамо його до нашого зображення у Photoshop (див. Мал. 11 у центрі).

Тепер за допомогою палітри кривих відрегулюйте зображення, до прийнятного результату. Я перекрив ліву частину еталонних зразків, щоб ви могли побачити різницю. Ліворуч показано оригінальні зразки, праворуч - нові (див Мал.11 крайній правий).

Тепер лише потрібно повторити Крок 4, використовуючи нові зразки. Якщо ви використовуєте спектрофотометр, можна виміряти значення сірого кольору зразків у Photoshop, а потім використовувати його для розрахунку нових значень яскравості (Luminance).

**Крок 7**: Виготовте відбиток. Витримка залишилася колишньою, змінилися тільки рецепти для кожного шару.

Щоб дійти до цього моменту, потрібно чимало попрацювати. Зазвичай у мене йде до чотирьох годин на весь процес. Однак, щойно визначено калібрування для одного негативу, можна одразу переходити до Кроку 7 і друкувати (за умови, що решта негативів будуть однаковими, тобто проявлення плівки Delta 100 виконуватиметься вдвічі довше за рекомендований час).

Усе, що ви зазвичай робите у Photoshop - застосування кривих, тонування або ретуш методом Dodge & Burn, - в аналоговому світі досягається за допомогою PrintMaker's Friend.
